#kingmaker #log #player-character

[[Human]] [[Ranger]] Carajou spillet af [[:user:Pede|Pede]]. 
 
'''”Carajou de Sang” – Også kaldet "Taldaneren"'''
[[File:carajou-fight.jpg|left|450px]]
Carcajou er en tavs og menneskesky Ranger, der holder mere af stilheden på de åbne vidder frem for menneskenes larmende byer og komplicerede intriger. Et voldsomt og traumatisk familieopgør i en ung alder har gjort ham bitter og hadsk over for omverdenen og hans medmennesker. Selvsamme opgør, der har ætset sig ind i hans sjæl, har også sat sine tydelige fysiske spor i form af voldsomme ar på både ansigt og krop. Dette er en af grundene til at han i dag lever i skovene og flodlandet stik sydvest for byen Restov, hvor han kan være i fred for andre menneskers stirrende blikke og hviskende stemmer. 
Lokalbefolkningen undgår ham helst og de rejsende i området hvisker historier om hans livsfarlige væsen – ”en mand du ikke vil møde på din vej” – han karakteriseres som regel (og med rette) som en mand du gør klogelig i ikke at forstyrre eller provokere grundet hans iltre temperament og hans helt igennem virtuose sværdbrug. Men samtidigt er han dog også en mand der på trods af hans unge alder allerede nu anses for en yderst pålidelig lejesoldat og en fortrinlig spejder og sporhund, når der skal løses opgaver i vildmarken sydvest for Brevoy. Navnet ”Carajou” (”Jærv”) har han således tilegnet sig fra lokalbefolkningen grundet hans sans for vildmarken og hans bidske og farlige væsen. Hans efternavn ”de Sang” (”af blod”) er derimod en let morbid forvanskning af hans familienavn ”de Jean”. Både navnet og forvanskningen har Carajou arvet fra sin fader. ”De Jean” er en gammel rig købmandsslægt, der for en del år tilbage under yderst mystiske omstændigheder fik stamtræet så grundigt beskåret, at Carajou endte som eneste nulevende efterkommer. I byerne er Carajou også kendt under tilnavnet "Taldaneren" fordi han så tydeligt har rent taldansk blod i årene, modsat  resten af områdets befolkning der består af en blanding af kellid,  taldan, varisisk og ulfen.
'''Historien om Carajou'''
Både Carajous fader, moder og fire søskende omkom efter sigende i en voldsom brand på familiens gods. Familiens ejendom brændte ned til grunden, og udslettede med ét slag hele den rigdom som de Jean slægten havde opbygget over de sidste fire generationer gennem et succesfuldt købmandsskab og intelligent politisk virke. Carajous fader var den yderst succesrige købmand, Jacques de Jean, der i sin tid som slægtens overhoved mangedoblede sin familieformue i sit virke som købmand på grænsen mellem det nordlige og sydlige Brevoy. 
[[File:carajou-husbrand.jpg|right|100]]
Sandheden var dog den, at Jaques var en ualmindelig intelligent, kynisk og brutal forretningsmand, der gennem en hidtil uset evne til at navigere i periferien af lokale stridigheder formåede at høste massive profitter på våbenhandel. Han havde med sin families handelsnetværk et ideelt værktøj til brug i sine lyssky foretagender. Han arvede en velanset handelsstation på grænsen mellem nord og syd, og brugte ganske samvittighedsløst denne som dække og center for hans ulovlige aktiviteter. Med speciale i handel på begge sider af både store og små konflikter, havde Jean adskillige opstande, konflikter og sågar krige på samvittigheden, idet han på snedig vis formåede at holde alle parter i konflikterne forsynet med våben. Våben der var med til at holde liv i konflikterne i årevis. Og hvis våben ikke var nok, gik han ikke af vejen for at iscenesætte politiske likvideringer eller afpresse sig til resultater. I politiske kredse var Jaques således kendt som ”Jaques de Sang”. 
Hvor Jaques ud ad til formåede at holde en forholdsvis respektabel facade som en af samfundets støtter, så havde han i kulissen et hav af indflydelsesrige fjender. Kun gennem hans flittige brug af de bedste livvagter i landet, havde han formået at holde sig i live, så da hans gods brændte ned til grunden, med det meste af de Jean familien som ofre, så var de fleste i de politiske kredse ikke overraskede over de mystiske omstændigheder omkring branden.
 
'''Familien'''
Carajou var den tredjefødte søn ud af en søskendeflok på fem. Hans to storesøstre var Jaques børn af første ægteskab med Agnes de Jean. På trods af en stormende romance i Jaques’ og Agnes’ unge år, så blev ægteskabet med tiden dog en kilde til større og større frustration og mishag hos Jaques. For den unge og ambitiøse Jaques var der kun én ting der betød noget: En arving. Blandt adskillige aborter og to stærkt tærende graviditeter formåede Agnes til Jaques store vrede kun at levere to døtre. Med alderen opgav Jaques drømmen om at Agnes skulle kunne levere en søn der kunne videreføre hans ambitioner og familiens forretning. Kort efter fødslen af hans anden datter fik Jaques kort og kontant sin kone erklæret sindssyg så han med kirkens velsignelse kunne skilles fra hende og indlogere hende på en sindssygeanstalt. Efter ”kærlighedens fallit” gik han nu mere praktisk til værks, og sendte sine betroede ud i alle egne – nær som fjern – for at finde en ny kone. Efter længere tids eftersøgning fandt han i en fjern skovhuggerby, i vildmarken sydvest for Brevoy en ung, sund og smuk – men ganske enfoldig – kvinde fra en landsby. Det var Carajous mor, Chantal de Jean. Chantals familie blev besnæret af den fremmede og rige købmand, og på trods af advarsler fra de få i området der syntes at kende lidt til rygterne der omgav Jaques ”de Sang”, så gav Jaques’ kurtisering resultat, og han fik sin Chantal - moderen til sin fremtidige arving.
  
Efter blot et års ægteskab fødte Chantal en velskabt, sund og stærk søn – Carajou. En lykke der hurtig skulle blive hendes ulykke. For efter et par års intens genstand for Jaques’ opmærksomhed, blev Chantal brutalt kørt ud på et sidespor, og Carajou overtog pladsen som den feterede yndling i familien ”de Jean”. Selv ikke Carajous lillesøster, Carmen,der kom til som efternøler da Carajou var fyldt elleve, kunne rokke ved Jaques hårde hjerte. Jaques var forblændet af sit projekt med opbyggelsen af familiens indflydelse, formue, gods og navn – og her var der kun plads til Carajou! Carajou derimod fik special træning af de bedste sværdkæmpere og de bedste privatlærere, for at han som voksen kunne overtage Jaques position. 
Med årene blev det dog mere og mere tydeligt, at Carajou var af en markant anderledes støbning end sin brutale og kyniske fader. Han havde arvet sin faders fysik og eminente sans for våben og kamp, hvor han allerede i de tidlige teenageår sågar på flere områder var sin far tydeligt overlegen. Men han havde også arvet sin moders følsomme og (set med faderens øjne) let enfoldige sind. Hans hang til naturen og tydelige antipati for menneskers intriger og politik frustrerede Jaques ud over alle grænser, og fik ham til at holde igen med at involvere sin søn i forretingerne. I en alder af seksten blev Carajou dog til sidst introduceret i forretningerne. Til Carajous store chok gik det op for ham, at den mand han nærede en endeløs beundring for i virkeligheden ikke var den helt han havde forestillet sig, men derimod en forhadt tyran og koldblodig morder, som i kølvandet på sin forretningssucces havde efterladt hundredvis af mennesker i dybe personlige tragedier. Tragedier der også omfattede hans nærmeste elskede familie - både moder og søstre.
Kimen var lagt til et fatalt had til faderen og hans virke!
'''Mysteriet'''
Men hvad skete der den sidste nat i Jaques de Sangs liv? Branden på godset blev anset for at være påsat og lokale konspirationsteorier talte om at det var to-tre af Jaques' største konkurrenter og fjender der i et makabert joint venture havde hyret lejemordere til at ombringe de Jean familien. Men rygterne ville vide at Jaques' livvagter i et forgæves forsøg på at redde familien havde fundet Jaques, hans kone og to døtre døde i en blodpøl før ilden havde drevet dem ud og fortæret alle spor ... Men det var også vist, at der uden for brandtomten, i skovbrynet et stykke vej fra resterne af godsets hovedbygning blev fundet de stærkt skamferede lig af 6-7 kendte lejesoldater. Ligene af Carajou og hans otteårige lillesøster, Carmen, blev aldrig fundet. Men hvad der i virkeligheden skete vides ikke.
Konspirationsteorierne fik yderligere liv, da der på de lyssky kroer i Restovs opland opstod historier om, at Jaques arving var blevet set i og omkring Brevoy - arret til ukendelighed, men mere habil med et sværd end nogensinde før. Carajou havde slået sig ned og forsørgede sig som lejesoldat og stifinder i området omkring hans mors oprindelige hjemstavn!
